---
title: Алғы сөз
sidebar_position: 1
---

> _Алғы сөз — белгілі бір шығармаға арналып жазылған түсініктеме. Негізгі мәтіннің алдынан беріледі. Автордың өмірі, шығарманың мақсаты, түрі, жазылу себебі, құрылысы, маңызы т.б. жөнінде мәлімет келтіріледі. Кімнің жазғанына байланысты Алғы сөзді түрлендіріп беруге болады._ [\*](https://w.wiki/8De4)

Биыл мен бағдарламалауды өздігімнен үйрене бастадым. Алдымен жабық және ақылы курстарды өтіп жүрдім. Кейін The Odin Project деген ашық және тегін курсты тауып алдым. Бұл жобаларға кез келген адам өз үлесін қоса алатындығы ерекше ұнады. Одан кейін Full Stack Open деген курсты кездестірдім. Ол да ашық, тегін. Ең басты ерекшілігі ол бірнеше тілге аударылған, ал басты тілі біз әдетте үйреніп қалған ағылшын тілі емес _Suomi_ екен. Бұл курстардың концепциялары маған қатты ұнады. Олар ашық және тегін болғандықтан олардың контенті ешқашан ескірмейтіндей көрінеді.

Подкастиң туралы кітап жазу туралы бұрыннан бері ойланып жүргенімді мен бұрын да бірнеше рет айтқанмын. Жоғарыда айтылған курстарды көргенде тура сол концепциядағы кітап жазу керектігін түсіндім. Бұл кітапты жазу идеясы осылай келді.

Бастапқыда бұл кітапта подкастиң, подкаст және подкастер деген үш тарау болады. Бұл тараулардың контенті атауына сәйкес болады. Бірақ бұл кітаптың контенті осымен шектелмейді және қазір жазылып жатқан мәтін кітаптың соңғы нұсқасы емес екенін ескерткім келеді. Бұл ортақ, ашық және _тірі_ кітап болады:

- Ортақ - бұл кітапта жиналған ақпарат дәлелдерге негізделеді (олай болмаса ерекше аталады), сондықтан да меніңше бұның ішіндегі ақпарат барша адамдардға ортақ.
- Ашық - кез келген адам (немесе ЖИ?) бұл кітаптың со-авторы бола алады.
- Тірі - кітап ішіндегі дәлелге негізделген ақпарат өзгермейді, бірақ толығып отырады. _"Тірі" сөзі болашақта мағынасы ұқсас, бірақ автор меңзеп отырған ұғымды дәлірек бере алатын басқа сөзбен алмасуы мүмкін._

Жазып бастағанымның тағы бір себебі алған біліміңді уақытында түртіп отырмасаң олар ұмытылады екен. Сосын түртіп жүрген идеяларың ғана ары қарай дамиды екен. Жалпы алғанда бұл кітаптың атқарып отырған міндеті (мен үшін) зор. Кімнің кім, ненің не екенін түсіне алмай кеткен заманда подкастиң туралы тынық ақпарат бере алатын, нағыз бен жалғанның ара жібін ажыратып беретін дүние болса екен деймін.